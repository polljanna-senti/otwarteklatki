# Krok bliżej zakazu hodowli zwierząt na futro

W konferencji prasowej wzięła udział autorka projektu ustawy – posłanka Małgorzata Tracz, posłanki Katarzyna Piekarska, Dorota Łoboda, Monika Rosa i Jolanta Niezgodzka, a także przedstawiciele organizacji pozarządowych, którzy współpracowali przy ustawie – radczyni prawna Angelika Kimbort, Bogna Wiltowska, Dyrektorka ds. Śledztw i Interwencji w Otwartych Klatkach, oraz Mikołaj Jastrzębski z Fundacji Viva!.

.

Projekt ustawy przewiduje 5-letni okres przejściowy, czyli czas na wygaszenie hodowli, odszkodowania dla hodowców i odprawy dla pracowników ferm.

Na początku roku posłanka Tracz powołała Parlamentarny Zespół na rzecz zakazu hodowli zwierząt na futro. W ostatnich miesiącach odbyły się dwa posiedzenia tego zespołu. Pierwsze odbyło się w lutym i było poświęcone przedstawieniu założeń ustawy. Więcej o spotkaniu pisaliśmy w tym poście blogowym.

Drugie posiedzenie odbyło się 16 maja; głos zabrali przedstawiciele i przedstawicielki organizacji z Holandii, Finlandii, Litwy i Danii, przedstawiając kondycję przemysłu futrzarskiego w ich krajach i historię wprowadzenia zakazu w przypadku Litwy i Holandii, a także Mike Moser – były prezes British Fur Trade Association, który zaapelował do polskich polityków o poparcie zakazu hodowli zwierząt na futra.

Obecnie w Polsce funkcjonuje ok. 350 ferm mięsożernych zwierząt futerkowych. Około połowa tych ferm należy do wąskiego grona osób – rodziny Wójcików i holenderskiej Rodziny Van Ansem. Jak wskazał Główny Lekarz Weterynarii podczas posiedzenia Parlamentarnego Zespołu na rzecz zakazu hodowli zwierząt na futro w lutym, znaczna część ferm widniejących w rejestrze albo jest zawieszona, albo – mimo że figurują, jako aktywne – w rzeczywistości są już puste.

W piątek (14.06) projekt ustawy trafi do Marszałka Sejmu Szymona Hołowni, który następnie będzie musiał nadać mu numer druku, aby mógł trafić do dalszych prac sejmowych. Kolejnym krokiem będzie uzyskanie notyfikacji Komisji Europejskiej, co może potrwać kilka miesięcy. Możemy się spodziewać, że prace nad ustawą w Sejmie rozpoczną się wczesną jesienią.

Będziemy informować Was na bieżąco o postępach. Jednocześnie zachęcamy Was gorąco do podpisania deklaracji działania razem z nami na stronie: 

. 

Podpisując deklarację zapisujesz się na specjalny newsletter, w którym będziesz otrzymywać różne zadania (np. napisanie maila do wybranego polityka, czy oznaczenie go/jej w mediach społecznościowych), które mają na celu zachęcić polityków do poparcia ustawy.