| Title              | URL                | Author             | Publication Date   |
|--------------------|--------------------|--------------------|--------------------|
| Wasze międzynarodowe osiągnięcia dla zwierząt w 2023 roku | https://www.otwarteklatki.pl/blog/wasze-miedzynarodowe-osiagniecia-dla-zwierzat-w-2023-roku | Otwarte Klatki | 15/11/2024 |


# Wasze międzynarodowe osiągnięcia dla zwierząt w 2023 roku

Kiedy, w 2012 roku powstawały Otwarte Klatki, nie przypuszczaliśmy, że wspólnie z Wami stworzymy jedną z największych organizacji pomagających zwierzętom cierpiącym w hodowlach przemysłowych.



Dziś, jako część Anima International, dzięki Waszemu wsparciu działamy nie tylko w Polsce, ale także w Danii, Norwegii, Francji, Wielkiej Brytanii i Bułgarii. Cierpienie zwierząt nie zna granic, dlatego z Waszą pomocą jesteśmy tam, gdzie zwierzęta potrzebują wsparcia. Od roślinnej rewolucji szkolnych stołówek we Francji, po ujawnianie prawdy o okrucieństwie ferm w brytyjskiej BBC – to właśnie Wy zmieniacie życie milionów zwierząt. Zobaczcie, co wspólnie osiągnęliśmy w 2023 roku!



Dlaczego działamy międzynarodowo?



Cierpienie zwierząt nie zna granic, dlatego nasze działania również nie mogą się na nich kończyć. Zwierzęta potrzebują pomocy niezależnie od szerokości geograficznej. Choć nasza walka o lepszy los zwierząt zaczyna się tutaj, w Polsce, prawdziwa zmiana wymaga globalnej perspektywy. Dlaczego? W wielu krajach zwierzęta są pozbawione nawet podstawowej ochrony prawnej, a lokalne organizacje często mają ograniczone możliwości działania. Jako część Anima International możemy dotrzeć tam, gdzie głos zwierząt jest najmniej słyszalny i wprowadzać zmiany na poziomie globalnym.







Ukraina – nadzieja dla zwierząt mimo wojny, dzięki Wam



Choć na początku 2024 roku, musieliśmy podjąć trudną decyzję o zamknięciu naszej działalności w Ukrainie, to dzięki Waszemu wsparciu rok 2023 pokazał, jak wiele można zrobić dla zwierząt, nawet w czasie wojny.



Mieszkańcy Ukrainy, mimo trudnej sytuacji, nadal stają po stronie zwierząt – widać to po rosnącym zapotrzebowaniu na produkty przyjazne zwierzętom. Badania opinii publicznej, które mogliśmy przeprowadzić dzięki Wam, wykazały, że ponad połowa mieszkańców Ukrainy jest gotowa zapłacić nawet 20% więcej za produkty, które powstają bez cierpienia zwierząt.



Uzbrojeni w tę wiedzę, wraz z Waszym wsparciem przekonywaliśmy największe firmy w Ukrainie, że nawet w najcięższych czasach nie ma zgody na okrucieństwo wobec zwierząt.



W ramach projektu mającego na celu wyeliminowanie jaj z chowu klatkowego – Cage-Free Alliance (CFA) – przekonaliśmy wiele sklepów, hoteli i restauracji do wycofania jajek pochodzących od kur cierpiących w klatkach. Stworzyliśmy także przewodnik po firmach, które wsparły tę dobrą zmianę, co pomaga ukraińskim konsumentom dokonywać lepszych wyborów. Dzięki Wam miliony kur w Ukrainie odzyskały nadzieję na życie poza ciasnymi klatkami!



fot. Andrew Skowron



Dania i Norwegia – zmieniliście przyszłość kurczaków



Dzięki Wam skutecznie walczymy z okrutną hodowlą kurczaków, które rosną tak szybko, że nie są w stanie unieść swojej potężnej wagi. Te szybko rosnące rasy (tzw. “frankenkurczaki”) cierpią z powodu złamań i odparzeń, a nawet umierają z głodu i pragnienia, nie będąc w stanie się podnieść. Dzięki Waszemu zaangażowaniu wszystkie główne sieci handlowe w Danii zobowiązały się wycofać te kurczaki ze sprzedaży, a niektóre wdrożyły już tę zmianę przed końcem 2023 roku. To ogromna poprawa jakości życia dla milionów zwierząt!



To Wasze działania sprawiły także, że popularne marki, takie jak 7-Eleven, Shell i Q8 podpisały zobowiązanie do poprawy warunków życia kurczaków: European Chicken Commitment (ECC). Dzięki temu kurczaki będą miały więcej przestrzeni i lepsze warunki do życia. Największa norweska sieć supermarketów poinformowała, że aż 98% kurczaków w jej ofercie pochodzi teraz z hodowli, które spełniają te wyższe standardy.



W 2023 roku rząd Danii ogłosił politykę eliminacji ras szybkorosnących z zakupów dla państwowych instytucji, takich jak wojsko, ministerstwa i uniwersytety. Podobne kroki podejmują władze lokalne, wprowadzając polityki zakupowe dla miejskich stołówek, placówek opieki dziennej, szkół czy domów opieki. Rząd Danii zadeklarował też poparcie dla zakazu na szczeblu Unii Europejskiej i prowadzenie kampanii promującej zmianę na rasy wolnorosnące. Dzięki Waszemu wsparciu ta przełomowa decyzja pomoże zmniejszyć cierpienie milionów kurczaków i stanie się krokiem, w stronę podobnych zmian w całej Europie!



Protest aktywistów w norweskim Bergen



Wielka Brytania – Wasze wsparcie dociera do największych światowych mediów



W Wielkiej Brytanii, dzięki Wam również mogliśmy walczyć o lepsze życie dla kurczaków, które są jednymi z najbardziej krzywdzonych zwierząt na świecie. W ramach współpracy z międzynarodowym sojuszem Open Wing Alliance, nie ustawaliśmy w dążeniu do zakończenia ich cierpienia!



W czerwcu opublikowaliśmy druzgocące śledztwo z fermy w Lincolnshire, na której przez pięć miesięcy pracował nasz aktywista śledczy – Tomasz Herok. Dzięki jego ogromnemu wysiłkowi, mogliśmy pokazać drastyczne warunki życia kurczaków hodowanych na mięso i wywrzeć presję na sieć supermarketów Lidl, by podjęła kroki w stronę lepszego traktowania zwierząt. Podobnie jak w Polsce towarzyszyło nam wsparcie tysięcy ludzi takich jak Wy, którzy nie zgadzają się na te okrutne praktyki.







Wasze wsparcie sprawiło również, że wspólnie z BBC – jedną z najpopularniejszych stacji na świecie – stworzyliśmy reportaż o chorobach, które pogłębiają cierpienie zwierząt na fermach kurzych. Choroby te, spowodowane są niewyobrażalnym ściskiem i zbyt szybkim wzrostem ptaków. Reportaż dotarł do milionów Brytyjczyków i był drugim najczęściej czytanym artykułem na stronie BBC w dniu publikacji! Wystąpiliśmy też na antenie BBC One, prezentując nagrania ze śledztwa i zwracając uwagę na cierpienie kurczaków przed milionami widzów.




Obejrzyj nagranie w BBC




Bułgaria – wspólne działania dla lepszego życia kur i norek



W Bułgarii, dzięki Waszemu wsparciu, z determinacją zabiegaliśmy o poparcie dla unijnego zakazu hodowli klatkowej, nawiązując dialog z Ministerstwem Rolnictwa, parlamentarzystami i posłami do Parlamentu Europejskiego. Kury uwięzione w hodowli klatkowej spędzają całe życie w bólu i stresie. Pozbawione są swobody ruchu i możliwości zaspokajania swoich naturalnych potrzeb. Wasza pomoc daje im szansę na życie w godniejszych warunkach.



Dzięki Wam nasz zespół w Bułgarii stworzył także poruszający materiał filmowy, z udziałem byłego pracownika fermy norek. Ujawnił on, okrutne realia ich hodowli na futro. Kampania ta, została doceniona nagrodą Effie za swoją skuteczność, rzucając światło na niewyobrażalnie cierpienie norek zamkniętych w hodowli futrzarskiej.









Francja – roślinna rewolucja w szkolnych stołówkach



We Francji, Wasze wsparcie pozwoliło odnieść sukcesy w promowaniu posiłków roślinnych w stołówkach publicznych. Dzięki współpracy z władzami lokalnymi wprowadziliśmy więcej roślinnych pozycji, w menu szkolnych i uniwersyteckich stołówek, co kształtuje nawyki żywieniowe przyszłych pokoleń.Dzięki Wam, francuski organ zarządzający stołówkami uniwersyteckimi (CNOUS) ogłosił, że do 2025 roku aż 30% posiłków będzie wegetariańskich, a do 2030 roku – aż 50%. To ogromna zmiana, ponieważ te stołówki wydają, aż 35 milionów posiłków rocznie!



Zapewniając młodym ludziom dostęp do dań roślinnych, zachęcamy ich do refleksji nad swoimi wyborami i pokazujemy, że istnieją smaczne alternatywy dla produktów odzwierzęcych. Możliwe, że razem z Wami inspirujemy kolejne pokolenia do troski o los zwierząt i budujemy przyszłość wolną od ich cierpienia.







Edukacja i wsparcie – pomagacie nam wspierać innych aktywistów



Wasze wsparcie umożliwiło nam stworzenie w 2023 roku bezpłatnej platformy edukacyjnej Animal Advocacy Training Center, dzięki której przyszli aktywiści mogą zdobywać umiejętności potrzebne w walce o prawa zwierząt, takie jak fundraising czy wystąpienia publiczne.



Aktywistki Nähtamatud Loomad z jedną z uratowanych kur z fermy



Poza tą platformą, oferowaliśmy też bezpośrednie wsparcie grupom w całej Europie i współtworzyliśmy ważne wydarzenia, między innymi:




Szkolenia dla aktywistów z Estonii i Bułgarii, aby wzmacniać ich umiejętności w prowadzeniu śledztw.



Pomoc dla organizacji Vegan Georgia przy organizacji pierwszego w Gruzji festiwalu roślinnego oraz wielomiesięczne wsparcie w szkoleniu wolontariuszy i budowaniu zespołu.



Pierwszy festiwal roślinny w Kazachstanie, przyciągający ponad 2000 uczestników, organizowany przy wsparciu lokalnych aktywistów.



Pomoc organizacjom z Czech (OBRAZ), Słowacji (Humanny Pokrok) i Węgier (Vegan Business Centre) w organizacji konferencji Plant Powered Perspectives, poświęconej innowacjom w produktach roślinnych.




Wystąpienie na na konferencji Effective Altruism Global, ważnym wydarzeniu dla organizacji pracujących nad najbardziej palącymi problemami świata. Nasza reprezentantka – Kirsty Henderson, zaprezentowała nasze działania na rzecz zakazu hodowli klatkowej w Europie Wschodniej, w którym zwróciła uwagę, na problem cierpienia kur.



Zdjęcie aktywistów organizacji pracujących przy festiwalu Omrifes w Kazahstanie



Zmieniacie świat dla zwierząt!



Każde z opisanych działań to krok w kierunku świata, w którym zwierzęta nie muszą cierpieć. Wasze wsparcie zmniejsza spożycie mięsa dzięki roślinnej rewolucji, poprawia warunki życia zwierząt w hodowli poprzez zmiany systemowe, a także buduje siłę globalnego ruchu prozwierzęcego. Te wszystkie elementy razem tworzą rzeczywistą pomoc dla milionów zwierząt na całym świecie.



Wasze wsparcie, siła i empatia pozwalają nieustannie działać tam, gdzie zwierzęta cierpią w milczeniu. To Wy, jesteście ich głosem i walczycie o świat, w którym każde stworzenie będzie traktowane z godnością i współczuciem. Każdy gest, każda wpłata, każda Wasza obecność, to dowód, że dobroć może przekroczyć wszystkie granice!



Dołącz do Klubu Otwartych Klatek i walcz los dla zwierząt każdego dnia:




Dołącz do comiesięcznego wsparcia




Patrząc na to, co już udało się osiągnąć, wiemy, że nie jesteśmy sami. Jesteście częścią tej zmiany, która niesie nadzieję i realną pomoc. Miliony zwierząt mają przed sobą, lepsze życie, bo Wy nie odwracacie wzroku od nich i ich cierpienia. Jesteśmy głęboko wdzięczni za zaufanie, które nam okazujecie.



Aktywiści i aktywistki Anima International



Dziękujemy, że jesteście z nami po stronie zwierząt. Wierzymy, że wspólnie stworzymy świat, gdzie każde życie – niezależnie od gatunku, będzie miało prawo do godnego życia wolnego od cierpienia.







Autorka tekstu: Anna Bearne