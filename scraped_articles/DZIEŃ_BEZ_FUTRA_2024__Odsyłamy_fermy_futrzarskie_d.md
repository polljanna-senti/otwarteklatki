| Title              | URL                | Author             | Publication Date   |
|--------------------|--------------------|--------------------|--------------------|
| DZIEŃ BEZ FUTRA 2024: Odsyłamy fermy futrzarskie do historii! | https://www.otwarteklatki.pl/blog/dzien-bez-futra-2024-odsylamy-fermy-futrzarskie-do-historii | Marta Korzeniak | 09/11/2024 |


# DZIEŃ BEZ FUTRA 2024: Odsyłamy fermy futrzarskie do historii!

24 listopada o godz. 12:00 spotykamy się pod Sejmem RP w Warszawie na obchody tegorocznego Dnia Bez Futra. Jak co roku organizujemy wyjątkowe wydarzenie, aby pokazać politykom, że nie zapomnieliśmy ich obietnic o zakazie hodowli zwierząt na futro. W tym kluczowym momencie potrzebujemy Ciebie – i Twojej obecności na wydarzeniu!



Przemaszerujemy ulicami Warszawy dla zwierząt hodowanych na futro



Z okazji tegorocznego Dnia Bez Futra 24 listopada o godz. 12:00 spotykamy się pod Sejmem (ul. Wiejska 4/6/8), skąd przemaszerujemy głównymi ulicami Warszawy pod Pałac Kultury i Nauki. Na miejscu będzie na nas czekać wyjątkowa instalacja artystyczna nawiązująca do cierpienia zwierząt na fermach futrzarskich. Po przemarszu puszczony zostanie krótki film przypominający politykom ich wypowiedzi o zakazie hodowli zwierząt na futra, a przedstawiciele ruchu prozwierzęcego oraz mieszkańców wsi zabiorą głos.



Dzień Bez Futra 2023, fot. Ola Knotz



Ten Dzień Bez Futra będzie kluczowy dla zwierząt



W czerwcu tego roku do Sejmu został złożony projekt ustawy zakazującej hodowli zwierząt na futro autorstwa posłanki Małgorzaty Tracz. Pod projektem podpisało się ponad 120 posłów i posłanek, a jesienią został skierowany do prac w Komisji Nadzwyczajnej ds. ochrony zwierząt. Mimo że zakaz hodowli zwierząt na futro popiera 70% Polek i Polaków (Biostat, 2024), to wciąż nie mamy pewności, że politycy wsłuchają się w głos społeczeństwa i przyjmą ustawę, dlatego tak ważne jest, abyśmy 24 listopada przyszli tłumnie pod Sejm i pokazali im, że pamiętamy przedwyborcze obietnice i że czekamy na zakaz.



Złożenie projektu ustawy zakazującej hodowli zwierząt na futro do Marszałka Sejmu, 14.06.2024. Od lewej: posłanka Gabriela Lenartowicz, Aleksandra Ozimek (Otwarte Klatki), posłanka Małgorzata Tracz, Mikołaj Jastrzębski (Fundacja Viva!), posłanka Katarzyna Piekarska, posłanka Dorota Olko, Cezary Wyszyński (Fundacja Viva!)



Hodowcy będą próbować zablokować zakaz



Prób wprowadzenia zakazu hodowli zwierząt na futro było kilka, za każdym razem lobby futrzarskie te próby blokowało. Również tym razem hodowcy próbują powstrzymać, lub chociaż znacząco opóźnić wprowadzenie zakazu. Pod koniec czerwca złożyli swój projekt ustawy, który przewiduje aż 15-letni okres przejściowy. Nie możemy pozwolić, aby interesy garstki biznesmenów wygrały z głosem znacznej większości społeczeństwa, która od lat czeka na zakończenie hodowli zwierząt na futro w naszym kraju.



Lis na fermie lisów w Goliszowie, która została zamknięta po naszej interwencji. Fot. Andrew Skowron



Europa odchodzi od hodowli zwierząt na futro



Już 22 kraje w Europie wprowadziły zakaz hodowli zwierząt na futro, ostatnio zrobiła to Rumunia. Polska zostaje w tej kwestii daleko w tyle, a w dodatku to właśnie w naszym kraju zabija się najwięcej zwierząt futerkowych w Europie. Przemysł futrzarski jest w globalnym kryzysie od lat, a ten ciągle się pogłębia. Liczba ferm futrzarskich maleje, a mimo to do tej pory politykom brakowało odwagi, aby postanowić ten kluczowy krok dla zwierząt, jakim jest wprowadzenie zakazu hodowli zwierząt na futra.



Zwierzęta Cię potrzebują!



Jeśli jesteś przeciwko okrutnej hodowli zwierząt na futro, to nie może Cię zabraknąć na wydarzeniu! Zwierzęta potrzebują każdej i każdego z nas na miejscu, aby politycy zobaczyli, że jako społeczeństwo domagamy się wprowadzenia w Polsce zakazu hodowli zwierząt na futro. Ubierz się ciepło, zgarnij ze sobą bliskich i znajomych i weź udział w demonstracji!




dołącz do wydarzenia