| Title              | URL                | Author             | Publication Date   |
|--------------------|--------------------|--------------------|--------------------|
| 70% Polek i Polaków za zakazem hodowli zwierząt na futro! | https://www.otwarteklatki.pl/blog/badanie-opinii-publicznej-futra-2024-otwarte-klatki | Marta Korzeniak | 16/07/2024 |


# 70% Polek i Polaków za zakazem hodowli zwierząt na futro!

Na przestrzeni ostatnich lat zostało przeprowadzonych kilka badań opinii społecznej, które dotyczyły sprzeciwu wobec hodowli zwierząt na futro. 14 czerwca do Sejmu ponownie trafił projekt ustawy zakazującej hodowli zwierząt na futro. Postanowiliśmy więc na świeżo sprawdzić nastawienie Polek i Polaków do tej kwestii.



Większość społeczeństwa przeciwko hodowli zwierząt na futro



Badanie zostało przeprowadzone w lipcu br. przez Centrum Badawczo-Rozwojowe Biostat na reprezentatywnej grupie 1000 osób. Uczestnicy badania odpowiedzieli na cztery pytania:



Czy hodowanie i zabijanie zwierząt dla ich futer powinno być dopuszczalne w Polsce?Czy popiera Pan/Pani wprowadzenie zakazu hodowli zwierząt na futro w Polsce?W najbliższych miesiącach w Sejmie rozpoczną się prace nad ustawą zakazującą hodowli zwierząt na futro. Ustawa przewiduje 5-letni okres przejściowy, odszkodowania dla hodowców i odprawy dla pracowników. Czy uważa Pan/Pani, że ustawa powinna zostać przyjęta przez Sejm?Czy Pana/Pani zdaniem obecny rząd powinien poprawiać ochronę zwierząt w Polsce?



Aż 7 na 10 badanych uważa, że hodowanie i zabijanie zwierząt dla ich futer nie powinno być dopuszczalne w Polsce (wszystkich odpowiedzi negatywnych było 70,7%, z czego zdecydowanie sprzeciwia się temu procederowi niemal połowa uczestników badania – 49,9%). 17,7% respondentów stwierdziło, że hodowanie i zabijanie zwierząt na futro powinno być dopuszczalne (z czego tylko 5,7% odpowiedzi „zdecydowanie tak”). Pozostali nie mieli zdania na ten temat.



Odpowiedzi na pytanie: Czy hodowanie i zabijanie zwierząt dla ich futer powinno być dopuszczalne w Polsce? (Biostat, 2024)



70% ankietowanych poparło zakaz hodowli zwierząt na futro w Polsce (znów odpowiedzi „zdecydowanie tak” udzieliła prawie połowa uczestników – 46,9%). Odpowiedzi przeczącej udzieliło 18,5% badanych (8% odpowiedzi „zdecydowanie nie”). Pozostali nie mieli zdania na ten temat.



Odpowiedzi na pytanie: Czy popiera Pan/Pani wprowadzenie zakazu hodowli zwierząt na futro w Polsce? (Biostat, 2024)



Biorąc pod uwagę, że do Sejmu trafił już bardzo konkretny projekt ustawy przygotowany przez posłankę Zielonych Małgorzatę Tracz, który zakłada 5-letni okres przejściowy oraz odszkodowania dla hodowców i odprawy dla pracowników, postanowiliśmy zapytać uczestników badania, czy w ich opinii projekt powinien zostać przyjęty przez Sejm.



Niemal 2/3 uczestników badania (65,4%) stwierdziła, że Sejm powinien przyjąć projekt ustawy. 17,3% badanych się z tym nie zgodziło, taki sam odsetek osób nie miał zdania na ten temat.



Odpowiedzi na pytanie: W najbliższych miesiącach w Sejmie rozpoczną się prace nad ustawą zakazującą hodowli zwierząt na futro. Ustawa przewiduje 5-letni okres przejściowy, odszkodowania dla hodowców i odprawy dla pracowników. Czy uważa Pan/Pani, że ustawa powinna zostać przyjęta przez Sejm? (Biostat, 2024)



W ostatnim pytaniu chcieliśmy spojrzeć szerzej na poglądy Polek i Polaków w kwestii wzmacniania ochrony zwierząt. Nie zawiedliśmy się na naszych rodakach, bo ponad 3/4 uczestników badania (77,7%) uznało, że obecny rząd powinien poprawiać ochronę zwierząt w Polsce. Jedynie 9,8% respondentów nie zgodziło się z tym stwierdzeniem, pozostali nie mieli zdania.



Odpowiedzi na pytanie: Czy Pana/Pani zdaniem obecny rząd powinien poprawiać ochronę zwierząt w Polsce? (Biostat, 2024)



Polacy nie chcą ferm futrzarskich



Badanie dobitnie pokazuje, że wysokie poparcie społeczne dla zakazu hodowli zwierząt na futro utrzymuje się od wielu lat, a Polki i Polacy oczekują od rządu wzmacniania ochrony zwierząt. Do tej pory przemysłowi futrzarskiemu, reprezentowanemu przez bogatych biznesmenów, udawało się blokować próby wprowadzenia zakazu. Liczymy jednak, że tym razem politycy wsłuchają się w głos większości społeczeństwa i w tej kadencji Sejmu odeślemy wreszcie futra do historii.



DOŁĄCZ DO WALKI O ZAKAZ